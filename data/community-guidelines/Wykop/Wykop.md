  Dobre praktyki: 10 "tak" i 10 "nie"
===================================

 Odłóżmy na bok prawniczy język i rozwiejmy wszelkie wątpliwości. Przed Tobą lista rzeczy wskazanych i zakazanych na Wykopie.

 10 "tak"
--------

 

---

 ### TAK \- Dodawaj

 Dziel się ciekawymi Znaleziskami. Pamiętaj, że Wykop tworzą użytkownicy i to od Ciebie zależy, jakie treści trafią na nasz serwis.

 ### TAK \- Komentuj

 Podziel się swoimi opiniami i punktem widzenia. Chcemy poznać Twoje zdanie oraz dowiedzieć się, co i dlaczego Ci się podoba. Pomoże nam to lepiej kształtować serwis, zgodnie z upodobaniami użytkowników.

 ### TAK \- Dyskutuj

 Wykopowa Społeczność pełna jest ciekawych osób. Rozmawiaj, poznawaj i integruj się z nimi! Jeśli chcesz spotkać się na żywo, śledź na bieżąco nasze ogłoszenia \- nie pozwól by ominęło Cię organizowane przez nas Wykop Party!

 ### TAK \- Przeglądaj

 Zobacz, co interesuje innych, sprawdź, co słychać w Internecie. Bądź na bieżąco z nowinkami. Jeśli nie było Cię jakiś czas na Wykopie, otwórz zakładkę „Hity” i sprawdź, które linki cieszyły się największym zainteresowaniem.

 ### TAK \- Wykopuj

 Wykopując nie tylko pomożesz nam stworzyć ranking najciekawszych Znalezisk, ale też w łatwy sposób trafisz ponownie do ulubionych treści \- wszystkie wykopane przez Ciebie linki możesz znaleźć w swoim profilu.

 ### TAK \- Obserwuj

 Dodawaj do obserwowanych użytkowników, którzy dodają interesujące Cię Znaleziska. Stwórz własną sieć osób, z którymi masz wiele wspólnego.

 ### TAK \- Opisuj i oznaczaj

 Pamiętaj, by dobrze opisać, otagować i skategoryzować swoje Znalezisko, tak, by łatwo można było je znaleźć pośród dziesiątek dodawanych każdego dnia linków. Dobry opis ma także ogromną moc marketingową \- jeśli chcesz, by Twoje Znalezisko wykopało dużo osób, poświęć chwilę by napisać je poprawnie, rzeczowo i bez nadmiernego używania Caps Locka.

 Pamiętaj także, aby dobrze oznaczyć embedowane audycje, wideo lub inne przekazy pod względem możliwego negatywnego wpływu na rozwój małoletnich w poszczególnych kategoriach wiekowych. Zasady dotyczące oznaczania takich treści określone są w załączniku nr 2 do Regulaminu. Celem ochrony małoletnich ukrywamy niektóre treści dla użytkowników, którzy się nie zarejestrowali i nie oświadczyli o pełnoletności.

 ### TAK \- Informuj

 Rzucił Ci się w oko rażący przykład łamania regulaminu? Powiadom nas o tym korzystając z funkcji "zgłoś" widocznej przy każdym Znalezisku i Komentarzu lub kontaktując się z nami przy użyciu formularza kontaktowego. Odpowiemy jak najszybciej, w terminie określonym Regulaminem! Jeśli nie zgadzasz się z decyzją, pamiętaj, że sprawa może zostać rozstrzygnięta polubownie. W przypadku, gdy zgłoszenie dotyczy treści w postaci linków do audycji, wideo lub innych przekazów, embedowanych na Wykop, mediatorem może być osoba fizyczna, wpisana na listę mediatorów prowadzoną przez Przewodniczącego Krajowej Rady Radiofonii i Telewizji. Przysługują Ci także środki odwoławcze, w szczególności te określone w Regulaminie.

 ### TAK \- Reklamuj

 Ale tylko za porozumieniem z nami! Zgłoś się do działu reklamy i sprawdź co możemy zaoferować Twojej marce. Nie prowadź na Wykopie kampanii reklamowej na własną rękę. Takie nachalne działania nie są dobrze postrzegane przez społeczność i kończą się zablokowaniem konta.

 W przypadku umieszczania przekazów handlowych w audycjach, wideo oraz innych przekazach embedowanych na Wykop, stosuj zasady określone w załączniku nr 3 do Regulaminu.

 ### TAK \- Baw się!

 To, o co tu tak naprawdę chodzi, to świetna rozrywka. Wykop.pl to serwis dla osób takich jak Ty, dlatego baw się tutaj dobrze!

 10 "nie"
--------

 

---

 ### Nie nudź

 Dodawaj tylko Znaleziska godne uwagi. Treści nieciekawe nie znajdą tutaj swoich zwolenników.

 ### Nie duplikuj

 Zawsze sprawdź, czy dodawanego Znaleziska nie ma już na Wykopie. Pomoże Ci w tym nasza wyszukiwarka duplikatów. Nie próbuj oszukiwać zmieniając link Znaleziska \- jak mówimy, że było, to znaczy, że było!

 ### Nie manipuluj głosami

 Wykopywanie jednego Znaleziska z kilku kont to oszustwo, którego nie tolerujemy. Zablokowaliśmy Cię, chociaż nie masz nic na sumieniu? Napisz do nas \- sprawdzimy, czy nie zaszła pomyłka. Niemile widziane jest też niepoprawne dobieranie powodu zakopu.

 ### Nie dodawaj nieodpowiednich treści

 Nieodpowiednie treści to między innymi materiały pornograficzne, rasistowskie, homofobiczne, antysemickie, islamofobiczne, nacjonalistyczne, ksenofobiczne, propagujące spożywanie narkotyków lub przemoc i… wiele innych, które są niezgodne z prawem, zagrażają prawidłowemu rozwojowi małoletnich, ułatwiają popełnienie przestępstwa, propagują złe zachowania lub wzbudzają negatywne odczucia administracji oraz użytkowników. Za takie treści, w zależności od ich wydźwięku grozi kilkudniowe lub nawet permanentne zablokowanie konta. Ze względu na sporną kwestię, co jest, a co nie jest treścią nieodpowiednią, ostateczna decyzja należy do administracji Wykopu, która może uniemożliwić dostęp do treści. W niektórych przypadkach, jeśli uznamy, że dodane przez Ciebie treści są nieodpowiednie, możemy najpierw poprosić Cię o ich usunięcie.

 Wykop może uniemożliwić Tobie umieszczanie treści w przypadkach opisanych w Regulaminie. Nasze decyzje uzasadniamy, a jeżeli się z nimi nie zgadzasz, przysługują Ci środki odwoławcze, w szczególności te określone w Regulaminie. Jeżeli przysługuje Ci skarga do Krajowej Radiofonii i Telewizji, to jej Przewodniczący może, w drodze decyzji, nakazać: uniemożliwienie, przywrócenie dostępu do treści, przywrócenie Tobie możliwości embedowania audycji, wideo lub innych przekazów.

 Pamiętaj także, że Internet nie jest anonimowy! Łamiąc prawo narażasz się na odpowiedzialność cywilną, jak i karną.

 ### Nie dodawaj błędnych tagów

 Różne zwroty cieszą się na Wykopie większą lub mniejszą popularnością. Dodawanie błędnych tagów lub celowe wybieranie złej Kategorii, by zwiększyć popularność swojego Znaleziska jest szczególnie źle odbierane przez użytkowników, gdyż wprowadza spory bałagan. To tak, jakby ktoś wrzucił Ci kiszonego ogórka do słoika z ulubionymi cukierkami, bo uznał, że tam znajdziesz go wcześniej. Sam przyznasz \- idzie się wkurzyć.

 ### Nie przeklinaj

 Mimo, iż niektóre Znaleziska wzbudzają wyjątkowo silne emocje, zachowaj kulturę wypowiedzi. Pamiętaj, że naszą Społeczność tworzą także niepełnoletni użytkownicy \- dawaj im dobry przykład.

 ### Nie obrażaj

 O ile na drobne przekleństwo możemy przymknąć oko, o tyle absolutnie nie tolerujemy obrażania nikogo spośród Wykopowiczów. Takie zachowanie kończy się ostrzeżeniem lub zablokowaniem konta. Pamiętaj \- nie przyjmujemy żadnych wymówek.

 ### Nie spamuj

 Masz swój biznes i chcesz wypromować się na Wykopie? Świetnie! Zgłoś się do naszego działu reklamy! Z przyjemnością coś dla Ciebie przygotujemy. Wykop to nie katalog stron WWW, dlatego zwracaj uwagę na dodawane przez siebie treści oraz staraj się, aby były interesujące i nie pochodziły z jednej domeny. Za spam uważane są także wszystkie inne działania, które mają na celu wypromowanie jednej, konkretnej strony lub marki, takie jak np. login zawierający adres strony. Spamerom dziękujemy. Permanentnie.

 ### Nie flooduj

 Niejednokrotnie mamy ochotę podzielić się z całym światem jakąś naszą złotą myślą. Jest to absolutnie zrozumiałe, o ile oczywiście robi się to raz. Zalewanie serwisu jedną i tą samą treścią jest niemile widziane i odpowiednio karane, szczególnie, jeśli wiąże się ona ze spamem.

 ### Nie trolluj

 Jak to w przyrodzie bywa, gatunków trolli jest całe mnóstwo. Wszystkie są równie nieznośne i nieprzyjemne w relacjach, dlatego zwykle o trollach grasujących po Wykopie donoszą nam sami użytkownicy. Łagodniejsze gatunki trolli traktowane są zwykle ostrzeżeniem, ale dla tych bardziej agresywnych nie mamy litości i ich konta są blokowane.

   